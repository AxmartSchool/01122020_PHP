Télapó versek
Csányi György: Télapó kincsei

    "Télapó! Télapó!
    Hol van a te házad?
    Ki adta? Ki varrta
    báránybőr subádat?

    Meleg, jó szívednek
    honnan van a kincse?
    Zimankós hidegben
    van, ki melegítse?"

    Szánomat szélsebes
    három pejkó húzza,
    kucsmás fenyők között
    kanyarog az útja.

    Nagy piros szívemnek
    jóság a kilincse,
    s édesanyák mosolygása
    a legdrágább kincse.

    Hidegben nem fázom
    egyetlenegyszer sem:
    az ő bársony pillantásuk
    átmelenget engem.

Devecsery László: Jön a Mikulás

    A Mikulás gyorsan eljő
    feje felett nagy hófelhő.
    Rénszarvasok húzzák szánját,
    hó csipkézi a bundáját.

    Kövér puttony van a vállán,
    hópihe ül a szakállán.
    Mikor hozzád megérkezik,
    cipőd sok-sok jóval telik.

    Hull a hó, nézd, odakint,
    a Mikulás néked int.

Donászy Magda: Télapóka, öreg bácsi

    Télapóka öreg bácsi,
    hóhegyeken éldegél.
    Hóból van a palotája,
    kilenc tornya égig ér.

    Miklós-napkor minden évben
    tele tömi puttonyát,
    mézes-mázos ajándékkal
    szánkázik az úton át.

Gazdag Erzsi: Honnan jöttél Télapó?

    - Honnan jöttél Télapó?
    - Hóországból, hol a hó
    hegyvastagnyi takaró,
    a tenger meg hat akó.
    Jegesmedve barátom
    varrta meg a kabátom.
    Kibélelte bundával,
    hogy az úton ne fázzam.
    Szarvasomat befogtam,
    szíves szóval biztattam:
    "úgy szaporázd a lábad,
    szél se érjen utánad."
    Meseország (világos)
    Hóországgal határos.
    S Meseországból az út
    egyenesen ide fut.
    Szerencsémre nyitva volt,
    útközben egy mesebolt.
    Jöttek elém tündérek,
    megkérdezték mit kérek.

